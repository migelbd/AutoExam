Deraparea vehiculului poate fi cauzată atât prin accelerarea bruscă, cât şi prin frânarea bruscă a acestuia. În procesul de deplasare a vehiculului între pneurile acestuia şi drum, în pata de contact, apar anumite forţe, valorile cărora sunt influenţate de conducător. Forţa la roată, care împinge vehiculul depinde de intensitatea de apăsare pe pedala de accelerare, iar forţa de frânare depinde de intensitatea de apăsare pe pedala frânelor. La rândul său, atât forţa la roată, cât şi cea de frânare direct influenţează forţele laterale din pata de contact, care menţin stabilitatea vehiculului. Prin urmare, pe măsură ce forţa la roată sau forţa de frânare creşte, cele laterale se micşorează şi, în cazul în care conducătorul va apăsa brusc pe pedala de accelerare sau pe pedala de frânare, automobilul se va deplasa lateral, adică va derapa.