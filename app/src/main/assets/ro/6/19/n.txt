Neasigurarea de către conducător a intervalului lateral suficient, în cazul efectuării depăşirii, poate provoca atât antrenarea vehiculului depăşit în fâșia de depresiune formată de vehiculul ce depăşeşte, cât şi micşorarea culoarului de deplasare pentru vehiculele ce vin din sens opus. Intervalul lateral de siguranţă este în funcţie de direcţia şi viteza de deplasare a vehiculelor. În cazul în care vehiculele se deplasează în sensuri opuse şi cu viteză mare, acest interval trebuie să aibă valori maxime, precum şi, indiferent de direcţia de deplasare, atunci când se trece pe lângă biciclişti, ciclomotoare şi motocicletele fără ataş. Luând în considerare cele menţionate mai sus se recomandă de a menţine un interval de 0,5-1,5 m.