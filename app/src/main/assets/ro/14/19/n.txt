Este notoriu că 90% din informaţie conducătorul o percepe vizual. Ca urmare, capacitatea şi posibilităţile acestuia de a observa tot ceea ce se petrece în jurul său au o importanţă deosebită atât pentru uşurinţa de conducere, cât şi pentru securitatea traficului. Aşadar, luarea deciziilor şi efectuarea manevrelor corespunzătoare de către conducător depind în mare măsură de percepţia vizuală a acestuia. Prin urmare, vizibilitatea de pe locul conducătorului este o caracteristică constructivă foarte importantă a autovehiculelor, motiv pentru care utilarea acestora cu oglinzi retrovizoare convexe, actualmente a găsit o răspândire mai largă. Dar, trebuie ştiut că, pe lângă asigurarea unui câmp vizual retrovizor mai larg, obiectele par mai mici şi mai îndepărtate decât în realitate, fapt care, dacă nu se ia în considerare, poate conduce la comiterea erorilor şi, bineînţeles, la producerea accidentelor din traficul rutier.